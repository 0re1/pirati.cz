---
date:         2018-02-22
category:     blog
tags:         sněmovna
layout:       post
title:        "Poslanecký bufet se přiblížil tržním cenám"
image:        /assets/img/articles/2018/polevka.jpg
author:       Karolína Sadílková
---


Praha, 22. února 2018 – Pirátská strana vstoupila do Sněmovny s liberálním programem a odhodláním změnit některé zastaralé zvyklosti ve fungování státních institucí. Některé parlamentní tradice se totiž drží již několik volebních období i režimů. Příkladem jsou směšně nízké ceny ve sněmovních restauracích a bufetech. Ty se však nově od února zvýšily a přiblížily tržním cenám.
 
Piráti preferují otevřený přístup a informují o veškerých aktivitách. Své zásady neporušili ani po vstupu do Sněmovny. Ve Stálé komisi pro správu poslanecké sněmovny, která se zabývá právě úpravou cen v parlamentních provozech, proto chtěli zavést veřejná jednání. Avšak neúspěšně: 

 > „Pro zavedení veřejných jednání o Sněmovně byli jen Piráti. Je vidět, jak intenzivně chtějí poslanci zbylých stran změnu,“ uvedl poslanec Pirátů Ondřej Profant, člen zmíněné komise a dodal: „Alespoň částečného úspěchu jsme ale dosáhli, podařilo se nám navýšit ceny u studené kuchyně a nápojů. Nově u nich zaplatí zákazníci k nákupní ceně přirážku 50 %, která se trochu víc blíží tržním cenám.“
 
Rozhodnutí o navýšení cen nakonec v komisi podpořily všechny strany. Pravděpodobně i díky dlouhodobému tlaku veřejnosti a médií. Piráti se ale s dílčím úspěchem nespokojí, jak říká Ondřej Profant: „Nadále budeme vyvíjet tlak na to, aby prostředí Sněmovny nebylo odtržené od reality.“
 
