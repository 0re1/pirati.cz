---
title: Průmysl a obchod
category: psp2017
approved: https://forum.pirati.cz/hlasovani-republikoveho-vyboru-f578/rv-22-2017-program-2017-prumysl-a-obchod-r-h-1-k-t36874-10.html
garant: petr-tresnak
---

Chceme z České republiky udělat ekonomického tygra. Žije mezi námi spousta
chytrých a kvalifikovaných lidí, abychom se vrátili zpět mezi technologické velmoci.

### Česko jako ekonomický tygr Evropy

* **Chceme být technologickým rájem:** ​Prosazujeme vizi dlouhodobé
prosperity České republiky postavené na zvládnutí robotizace a drobných
inovativních podnikatelích.
* **Podporujeme sdílenou ekonomiku:**​ Navrhli jsme [nová pravidla](https://praha.pirati.cz/sdilena-ekonomika.html) pro digitální
platformy, aby soutěžily s tradičními firmami za férových podmínek.
* **Přijmeme progresivní změny zákonů v návaznosti na vývoj techniky (např. samořídící a hybridní auta, drony)​:** České firmy mohou být lídrem na trhu a Česko vydělá na jejich expanzi do EU.

### Podpora drobných podnikatelů v době robotizace

* **Budeme podporovat drobné a inovativní podnikatele:**​ Pobídky nepatří
zahraničním montovnám, ale podnikům s velkou přidanou hodnotou, které
zde platí daně.
* **Přestaneme házet podnikatelům klacky pod nohy:​** Zavedeme jednotné
elektronické podání i sdílení spisů a inkasní místo, bezplatné technické
normy. Snížíme byrokracii a počet razítek ve stavebním řízení a zrychlíme
soudy.
* **Zjednodušíme komunikaci s úřady:​** Podnikatel bude přehledně informován
o všech povinnostech. Počítačové programy na jejich plnění budou zdarma.
* **Zpracujeme prognózy dopadů robotizace na ČR​:** Přijmeme nutné změny
zákonů, abychom se na ni připravili a aby občané a podnikatelé vydělali.

### Férové mobilní tarify a levný internet

* **Zajistíme snížení cen volání a dat​.** Zastavíme lobbing telefonních operátorů.
Inspirujeme se v Polsku a donutíme trh mobilních operátorů ke konkurenci.
* **Evropské dotace na lepší Internet rozdělíme bez narušení tržního prostředí:​** K dispozici je 14 miliard korun.
* **Razantně zpřísníme sankce vůči firmám cíleně poškozujícím zákazníky.**

### Dostupnější energie

* **Snížíme ceny koncovým odběratelům:​** Spravedlivě rozdělíme náklady na
výrobu a přenosovou síť. Zastavíme podporu velkým solárním parkům a
bioplynkám.
* **Zachováme programy pro úsporu energie v budovách, kotlíkové dotace a podpoříme energetickou soběstačnost.** ​K podpoře musí mít přístup i
domácnosti (např. solární panely na střechách) a drobné podnikatele.
* **Zaměříme se na inovace v jaderné energetice:** ​Viz [dlouhodobý program](https://www.pirati.cz/program/dlouhodoby/energetika/).
* **Nesouhlasíme s prolomením limitů těžby uhlí.**





Digitalizace je služba pro občany, k nimž budeme přistupovat jako k váženým
klientům. Zbavíme se monopolních dodavatelů technologií vysávajících veřejné
rozpočty. Tím digitalizaci Česka zrychlíme a zlevníme.

## Méně papírů = víc volného času

- **Digitalizace přinese pohodlí**: Z domova si vyřídíte novou občanku, prodej auta
či daňové přiznání. Těm, kteří se ještě nespřátelili s počítačem, pomůže úředník
na přepážce.
- **Ušetříme všem čas, peníze a starosti**: V digitálním prostředí neexistuje
otevírací doba, většinu věcí vyřídíte okamžitě. Všechny formuláře a služby budou
na jedné přehledné internetové stránce. Tím ušetříme čas občanům a zefektivníme
chod úřadů.
- **Bude to fungovat**: Každá nová služba bude podrobena důkladnému
testování a nespustí se, pokud ji nezvládne ministr osobně. Služby musí mít
jasný přínos pro občany, a ten bude průběžně vyhodnocován.

## Vyšší kvalita za méně peněz

Zřídíme ministerstvo informatiky, které:

- **Ohlídá potřebnost a kvalitu návrhů služeb**: Zamezíme opakování kauz typu
Opencard, Registr vozidel nebo EET.
- **Nastartuje digitální, uživatelsky přívětivý stát**: Chceme digitalizaci jako
v Estonsku nebo ve Velké Británii.
- **Vytvoří a prosadí standardy**: Služby poskytované státem budou jednoduché
a funkční. Propojíme služby a registry, aby skutečně obíhala data, ne občan.
- **Garantuje kvalitu služeb**: Dáme dohromady ten nejlepší tým IT specialistů;
nebude ale přebírat agendu IT za jiné úřady.
- **Zajistí, že digitalizace skutečně proběhne**: Budeme uplatňovat princip:
„vize je centralizovaná, procesy jsou decentralizované.“

## A něco navíc:

- **Prosadíme kvalitní otevřená data (open data)**: Pomůže to nastartovat
ekonomiku a zvýšit kvalitu služeb v soukromém i veřejném sektoru.
- **Podpoříme rozvoj open-source software, ve školách i na úřadě**: Budeme
tak následovat USA, UK a státy EU, které již jeho výhody využívají.
- **Zvýšíme kyberbezpečnost státních systémů**: A to bez zbytečného šmírování
občanů.
- **Budeme požadovat zodpovědnost dodavatelů za chyby v jejich produktech a službách.**
- **bráníme svobodu Internetu.** Zachováme síťovou neutralitu.
